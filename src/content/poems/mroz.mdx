---
title: "Mróz"
date: "21-06-2023"
---
Straszne czasem to co idzie wolno

pomruk w żebrach nie tuła się nagle

po prostu niebo jakoś płowieje częsciej

potem już wołasz ciepła po kątach

uciekasz w nie przez przesolony bruk

czas przynosi ze sobą w drobinach chłód

wyklinasz, karmisz jakoś w sobie żar

nie ma konkretnej daty, tak znienacka

inni mówią już inaczej dzień dobry,

mają ostrzejsze rombki słów, samo ich bycie

wadzi, tak jakoś trze o wyziębioną skórę,

w spojrzeniach przemycasz złość, z czasem

raz to mija, raz wraca, jakby miało plan

może w nim jesteśmy, tylko i aż ludźmi

czas niesie nam ze sobą nowe żywioły
